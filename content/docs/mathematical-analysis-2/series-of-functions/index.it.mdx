---
title: Serie di Funzioni
description: "Serie di funzioni: convergenza puntuale e convergenza uniforme"
---

## Definizione di serie di funzioni

Consideriamo una successione di funzioni di variabile reale:

$$
f_1(x), \; f_2(x), \; f_3(x), \; \dots, \; f_n(x), \; \dots
$$

<Statement type="definition" title="Serie di Funzioni">

Data una successione di funzioni $\{f_n\}_{n \in \mathbb{N}}$ con
$f_n: A \subseteq \mathbb{R} \to \mathbb{R}$, si definisce **serie di funzioni**
la somma formale

$$
\sum_{n=1}^{\infty} f_n(x) = f_1(x) + f_2(x) + f_3(x) + \dots
$$

Si definisce **ridotta ennesima** (o **somma parziale**) la somma dei primi $n$
termini:

$$
S_n(x) = \sum_{k=1}^{n} f_k(x) = f_1(x) + f_2(x) + \dots + f_n(x)
$$

Se la successione delle ridotte $\{S_n(x)\}$ converge, la serie converge ad una
funzione $F(x)$, detta **funzione somma**.

</Statement>

### Il resto ennesimo

Se la serie converge, possiamo scomporre la funzione somma in ridotta e resto:

$$
F(x) = \underbrace{f_1(x) + f_2(x) + \dots + f_n(x)}_{S_n(x)} + \underbrace{f_{n+1}(x) + f_{n+2}(x) + \dots}_{R_n(x)}
$$

Il termine $R_n(x) = F(x) - S_n(x)$ è detto **resto ennesimo**. Poiché la serie
converge, il resto è infinitesimo:

$$
\lim_{n \to \infty} R_n(x) = 0
$$

Il modo in cui $R_n(x)$ tende a zero --- se in maniera dipendente o indipendente
dal punto $x$ --- è ciò che distingue la convergenza puntuale da quella
uniforme.

## Convergenza puntuale

Fissato un valore numerico di $x$ (ad esempio $x = 8$), la variabile scompare e
si ottiene una serie numerica. Se questa serie numerica converge, la serie di
funzioni è convergente in quel punto; altrimenti potrebbe divergere o essere
indeterminata. L'insieme di tutti i punti in cui la serie converge è detto
**insieme di convergenza puntuale**.

<Statement type="definition" title="Convergenza Puntuale">

La serie $\sum f_n(x)$ converge **puntualmente** in un insieme
$A \subseteq \mathbb{R}$ alla funzione $F(x)$ se, per ogni $x_0 \in A$ fissato,
la serie numerica $\sum f_n(x_0)$ è convergente:

$$
\forall x_0 \in A: \quad \lim_{n \to \infty} S_n(x_0) = F(x_0)
$$

In termini di $\varepsilon$-$\delta$:

$$
\forall x_0 \in A, \; \forall \varepsilon > 0, \quad \exists \, p_{\varepsilon, x_0} \in \mathbb{N} \mid n > p_{\varepsilon, x_0} \implies |R_n(x_0)| < \varepsilon
$$

Si noti che l'indice $p$ dipende sia da $\varepsilon$ sia dal punto $x_0$. Si
scrive:

$$
\sum f_n \underset{A}{\longrightarrow} F
$$

</Statement>

## Convergenza uniforme

Sapere che una serie converge puntualmente non è sufficiente per molte
applicazioni: occorre capire se la convergenza è anche **uniforme**.

Nella convergenza puntuale, l'indice $p$ può variare da punto a punto: per un
dato $\varepsilon$, scegliendo un punto diverso $x_1 \in A$, l'indice necessario
potrebbe cambiare.

<Callout type="warn" title="Il punto chiave">

Se l'indice $p$ dipende **solo** da $\varepsilon$ e **non** dal punto $x$
scelto, la convergenza è **uniforme**. Se invece $p$ dipende anche da $x$, la
convergenza è soltanto puntuale.

</Callout>

<Statement type="definition" title="Convergenza Uniforme">

La serie $\sum f_n(x)$ converge **uniformemente** in un insieme
$A \subseteq \mathbb{R}$ alla funzione $F(x)$ se:

$$
\forall \varepsilon > 0, \quad \exists \, p_{\varepsilon} \in \mathbb{N} \mid n > p_{\varepsilon} \implies \forall x \in A: \quad |R_n(x)| < \varepsilon
$$

Si noti che l'indice $p$ dipende **unicamente** da $\varepsilon$, non dalla
scelta del punto $x \in A$. Si scrive:

$$
\sum f_n \underset{A}{\rightrightarrows} F
$$

</Statement>

## Esempio: Serie geometrica di funzioni

Consideriamo la serie

$$
\sum_{n=0}^{\infty} (e^x)^n
$$

Si tratta di una **serie geometrica** di ragione $q = e^x$. Una serie geometrica
converge se e solo se $|q| < 1$. Poiché $e^x > 0$ per ogni $x$, la condizione si
riduce a $e^x < 1$, ovvero $x < 0$.

<Callout type="info" title="Insieme di convergenza puntuale">

L'insieme di convergenza puntuale è $A = ]-\infty, 0[ \;$. Per $x \ge 0$ la
serie diverge.

</Callout>

Essendo una serie geometrica, la funzione somma è nota:

$$
F(x) = \frac{1}{1 - e^x} \qquad \text{per } x \in \; ]-\infty, 0[
$$
